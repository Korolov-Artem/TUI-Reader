# 4

## 1

Архів аудіо та відео-записів міста Лавено, секція касет застарілого формату РКТА, що так і не пішли в ефір.
Із інтервʼю Ніколаса Німеніна альмарезькому радіо “Сале” від 23 березня 73-го року.

– Ви емігрували з Вармару ще у 21-у, одразу по закінченню бойових дій, правильно?

– З Вармарської Республіки. Тоді ще не було підписано фактичної капітуляції. Це досі була республіка, Вармарська Республіка. Називайте речі своїми іменами. Але так, у 21-у, якщо я ще правильно памʼятаю.

– І який, можна поцікавитись, ви займали пост?

– Ніколас Німенін, гауптман Мірвіського куреня, Південно-Західний фронт, – як з гармати вистрілює старий.

Кілька секунд з динаміків долинає лише тихе потріскування. – Ви не боїтесь називати своє імʼя? Знаєте, у наш час багато хто симпатизує ділу консоціатистів.

– Ха! – Лише й видає Німенін перер тим, як зайтися кашлем. Лунає стукіт скла, непевна рідина наливається з графіну, а тоді жадібно переливається до горла. – Нехай приходять, сукині діти, – він до стоту не прочистив горло, та тим не менш продовжує. – Я їм покажу симпатію, виродкі етакі. Я не боявся нікого і боятися не збираюсь. Крапка.

– Добре, тоді скажіть: ви саме були розміщені у Зеленках коли почалася блокада?

– Так, так. І коли почалася і коли скінчилась. Коли ті покручі місто здали. Я перейняв управління над Мокошськими висотами, коли командир тойдішній помер. І не обстріл, не цей, нічого - просто легені, щось з легенями, розумієте? Ні, ну то й таке буває, але ж...

– Розкажіть, будь-ласка, про день здачі.

– Га?

– Про день здачі міста, коли гарнізон склав зброю.

– А-а, – задумливо починає старий. – Памʼятаю то був зимовий ранок, гарний такий, чистий, з гарним вітром. І сосни. Попід пагорбами ріс лісок маленький, так і не зрубаний, та і як зрубати, коли обстрілюється, коситься на раз? Одним словом - сосни. Такий там запах стояв, а ще коли зима, коли інших запахів й нема достоту! Райське місце. Коло східної частини укріплень ріс, до центра хвилин двадцять ходьби. То я кожен ранок ходив, збирався отак, ще потемну, до зміни вахти, і ходив, дихав, розумієте. То вже певно середина зими була, а мо й лютий? Мо й лютий?

– 17 лютого? – Підказує інтервʼюер.

– Та певно що. То, а, та - роблю я свою кожнодневну прогулянку, заодно і гармаття перевіряю. До ранкового обстрілу далеченько ще, я з позарання вставав, ще потемну йшов. Ну то й не спішив, розумієте. А морозно було, холодно, проте свіжо. Свіжо і сосни! Лісок то наближався вже. То я йду, йду, туманчик споглядаю, добре памʼятаю, що тоді туманчик був - подивишся під ноги інколи, погляд кинеш, а воно у молоці все і ти по молоку пливеш по тому.

Ну то й гармаття вже кінчалось, обійшов усе, і вахту міняли потроху. Такі обличчя всі змучені, білі, глянути страшно. Я їм постійно казав годі, мов, у вас краса тутоньки яка, а ви оце і погляду не зводите, ну а вони мені то ляпнуть щось таке похмуре, з повагою звісно, але похмуре, а то й зовсім вираз стає у них такий, боїшся тую болячку й підхопити. Отакі у нас східники були, на сході висот - східники, розумієте? От. А я вже зовсім понад лісом був: крок сповільнив, іду гуляю, насолоджуюсь, аж от поперед мною вигулькує один, східняк цей. Ну люди то дивні завжди були, та такого ще не бачив - він ні на вахту, ні з вахти, наче стоїть, а зробить крок вперед і крок назад, і знов стоїть. Стоїть нахмуриться щось, чи то йому очі позаливало від болю якого, не бачить мене одним словом. Ну і я ж теж став, думаю спитати хто такий, мов, і що сталось, а він раз! і скинув папаху. Я думаю що робити? алярм кричати? прострелив хтось, атака! А ні. Він папаху кинь на землю, і почина голову шкрябати. Він чухає, чухає, гукаю - не чує. Кажу папаху підніми, неповага до форми, розумієте, а він ні в яку.

Що ж то таке, думаю. Зовсім подуріли? старших не визнають? формою розкидаються? Ще щось йому кинув, а тоді розумію - він же ж чує все. Чує все, падло, чує, бо ж й розвертається до мене! Очиськами глипає, мов: хто такий? і форма ця що? не моя форма. І посміхається ще так огидно, тіко кутик рота й здригається.

Ну тут я вже все, не витримую цього всього. Дизертир, кричу, погань ти чорна, підіймай папаху, сволото, кажу йому, бо тутоньки й пристрелю. А він що? Він шкрябе далі, шкрябе і всміхається кутиком своїм, я б йому куди той кутик. Я слово дав офіцерське, розумієте, і за обіцяним пістоля витягаю - ну тут таки він і зрозумів усе, рота вже відкрив, вже крок до мене робить. Ану, кричу, папаху підіймай, наволоч дезертирська, підіймай! Будеш перед судом ставати!

У відповідь мені що? Кидай! Кидай, розумієте. І не він же ж кричить, щоб його порозідрало. – Тут вже голос старого не витримує, гортанно хрипить, і йому доводиться зробити ще кілька ковтків з дзвінкої склянки. Він кілька митей мовчить, з динаміка долинає віддишка, а тоді повільно продовжує.

– Не він кричить, ззаду голос лунає. Я розвертаюсь, а у мене з гвинтівки цілять, кулею погрожують, пістоля кидати наказують. Досі слів немає. Тоді знайшов, дивом якимсь знайшов - трибунал підтягнув, розстрілом підперезався і знайшов. А так ніколи й не згадав. Дійшло до нього, кличе старшого, і так і стоїмо - я на мушці у нього, дизертир у мене. Прибігає офіцер тамошній. Я ж і йому те саме повторюю, їй бо не памʼятаю, ой не памʼятаю що. Він глядь на мене, на солдата, на дезертира цього глянув, вилаявся гарно і, – Німенін видає крикливе е-ех! – кидає свою папайку. Отак просто, отак в сніг. Ех! і кидає, розумієте? – Останнє розумієте і вправду звучить, як спроба спроба знайти розуміння.

– Усі дезертири. Не тільки східняки, усі. Як тільки довідались, що сталось - форму покидали, пости полишали, поздавали, і тікай. Не було ніякої атаки хороброї молодгвардії, як ті люблять розповідати, ніякої диверсії. Ми! Ми самі здали. Отак, ех! і все. Ну, я тоді…

– Ех! – Перериває його інтервʼюер і вдаряє по лискучій клавіші рекордера. Та підскакує, мов по команді, і з глухим *клац* видає надпис Arrêt на червоній повернхі. Запис - стоп, плівка - гул, тиша.



## 2

Фасад будинку навпроти - побитий морозами камінь, покопчена стіна, де нещодавно розводили багаття, наглухо заколочені вікна, антропоморфна морда пса з пошкодженням щелепи і чорною горлянкою, до якої підведений водосток. Сніг екранує усе сяйво, послане на землю, і вертає його назад у сірі небеса, сліпить очі навіть тому, хто стоїть на протилежній стороні вулиці в коридорі другого поверху. Вузеньке віконце вузенького коридору другого поверху відкрите, на підвіконні розкидані залишки ганчірʼя й ссохлого розчину, що втеплювали деревʼяну раму. Він хоче чути.